<p><div><div class="entry"></p>
<p>	 <p></p>
<p>		</p>
<p></p>
<p>		</p>	 </p>
<p>        </p>
<p>		<p><img class="aligncenter" title="Jadłospis dla dziecka" src="http://www.zdrowiutko.info/wp-content/uploads/2011/07/jadlospis-dla-dziecka.jpg" alt="Jadłospis dla dziecka"><strong></strong></p></p>
<p><p>Przy jego komponowaniu <strong>należy pamiętać</strong>, że <strong>dziecko nie jest miniaturą człowieka dorosłego</strong>. Jego zapotrzebowanie na składniki odżywcze jest inne, co należy uwzględniać w diecie. Pożywienie jest naszym jedynym źródłem energii.</p></p>
<p><p>Prawidłowo zestawiony jadłospis będzie swoistą polisą na przyszłość, gdyż <strong>dobrze odżywione dzieci rzadziej chorują</strong>,<strong> lepiej się uczą i sprawiają mniej kłopotów wychowawczych</strong>.</p></p>
<p><h4>Rodzaje i rola nienasyconych kwasów tłuszczowych</h4></p>
<p><p>W pożywieniu występują różne rodzaje tłuszczów. Jednak z punktu widzenia fizjologicznego <strong>do rozwoju dziecka najważniejsze są</strong> niezbędne <strong>nienasycone kwasy tłuszczowe</strong> (NNKT). Organizm człowieka nie potrafi ich sam syntetyzować i dlatego muszą być dostarczane codziennie z pokarmem bądź w postaci suplementów.</p></p>
<p><p><span id="more-1308"></span></p></p>
<p><p>Do tej grupy kwasów należą: – linolowy; – arachidonowy ARA; – alfa-linolenowy ALA; – eikozapentaenowy EPA; – dokozaheksaenowy DHA. <strong>Trzy pierwsze znajdują się w olejach roślinnych</strong>: słonecznikowym, sojowym, kukurydzianym, lnianym i orzechach. Dwa ostatnie występują w rybach morskich, tranie oraz mleku matki.</p></p>
<p><p>Synteza kwasu DHA z ALA u noworodków przebiega bardzo opornie. Przy czym to właśnie <strong>kwas DHA</strong> jest decydujący <strong>dla funkcjonowania nerwów</strong>, ścian komórkowych i wzrostu, a więc powinien być on bezwzględnie włączony do diety niemowląt.</p></p>
<p><p><strong>NNKT</strong> biorą udział w syntezie eikozanoidów – biologicznie aktywnych substancji o charakterze hormonów tkankowych. Regulują one czynność wielu narządów oraz agregacji płytek krwi (zdolność do tworzenia zakrzepów), co leży u podstaw najwcześniejszej profilaktyki chorób układu krążenia.</p></p>
<p><p><strong>Kwasy</strong> <strong>EPA</strong> i <strong>DHA</strong> przyczyniają się do zwiększania wydalania sodu z moczem oraz rozszerzenia naczyń tętniczych, co wpływa na utrzymanie niskich wartości ciśnienia krwi. Znanym faktem jest lepszy rozwój psychoruchowy dzieci długo karmionych piersią.</p></p>
<p><p>Badania sugerują, że ważnym czynnikiem tłumaczącym to zjawisko może być skład tłuszczowy mleka matki. Chodzi tu zwłaszcza o zawartość długołańcuchowych, wielonienasyconych kwasów tłuszczowych, szczególnie <strong>EPA</strong> i <strong>DHA</strong>. Zaobserwowano, że dzieci, których dieta nie jest uzupełniana w te kwasy mają tendencję do zahamowania wzrostu i spadku masy ciała.</p></p>
<p><p>Wykazano, że istnieje dodatkowa korelacja pomiędzy zawartością DHA w fosfoglicerydach choliny w surowicy krwi a masą ciała, objętością czaszki i wiekiem płodowym wcześniaków oraz noworodków donoszonych. DHA ma również wpływ na tkankę kostną. Zwiększa wchłanianie wapnia na drodze wzrostu syntezy prostaglandyn w komórkach kości.</p></p>
<p><p>Ponadto, sugeruje się, że niedobór tych kwasów może być jedną z przyczyn środowiskowych nadpobudliwości ruchowej u dzieci. Rośnie liczba dowodów naukowych na korzystny efekt suplementacji diety niemowląt w długołańcuchowe, wielonienasycone kwasy tłuszczowe oraz ich prekursory.</p></p>
<p><p>Oprócz korzystnego wpływu na rozwój psychoruchowy dziecka sugeruje się, że obecność tych kwasów tłuszczowych w diecie znamiennie zmniejsza częstość infekcji dróg oddechowych w pierwszym roku życia. Coraz częściej postuluje się, aby mieszanki dla niemowląt były wzbogacane w wielonienasycone kwasy tłuszczowe, szczególnie DHA i ARA.</p></p>
<p><p>Zaleca się również podawanie dzieciom tranu, który w swym składzie będzie dostarczał więcej kwasu DHA niż EPA. <strong>Dzienne zapotrzebowanie to około jedna łyżeczka niezbędnych kwasów tłuszczowych</strong>. Tran oprócz kwasów EPA i DHA jest również <strong>naturalnym źródłem witamin</strong> rozpuszczalnych w tłuszczach (<strong>A</strong>, <strong>D</strong> i <strong>E</strong>), które są niezbędne do prawidłowego rozwoju dziecka.</p></p>
<p><p>Większość matek bardzo dużo uwagi poświęca diecie dzieci w pierwszym roku życia. A zdrowe odżywianie jest bardzo ważne także później. Konsekwencją źle zbilansowanej diety może być z jednej strony niedobór masy ciała oraz istotnych składników odżywczych, z drugiej – tendencja do nadwagi i otyłości. Niskie spożycie wapnia, niedobór witaminy D, żelaza, potasu, magnezu, jodu oraz NNKT to czynniki powodujące, że dieta małych dzieci bywa niewłaściwie zbilansowana. Utrudnia to ich prawidłowy rozwój.</p></p>
<p><h4>Ryby w diecie dzieci</h4></p>
<p><p><strong>Spożywanie większej ilości ryb byłoby jedną z możliwości poprawy sposobu żywienia</strong>. Badania naukowe wskazują na ważne znaczenie zdrowotne składników odżywczych występujących w rybach. <strong>Ryby morskie są głównym i bezpośrednim źródłem</strong> korzystnie działających <strong>kwasów tłuszczowych</strong> z grupy <strong>omega-3</strong>.</p></p>
<p><p>Niestety, ich spożycie w pierwszych miesiącach życia dziecka jest niemożliwe, a potem bardzo sporadyczne. Ryby morskie w porównaniu do słodkowodnych, dostarczają więcej tłuszczu, który jest niezbędny i niezwykle korzystny dla zdrowia człowieka. Jego zawartość w mięsie ryb zależy od ich rodzaju i pory roku.</p></p>
<p><p>Skorupiaki i białe ryby (krewetki, homary, małże, kałamarnice, łupacz, płastuga, sola) zawierają poniżej 5% tłuszczu. Natomiast bardziej tłuste: sardynki i tuńczyk 5–10%; śledź wędzony, sardela, dorsz, makrela, łosoś 10–20%.</p></p>
<p><p>Najważniejsze kwasy omega-3 to ALA, EPA i DHA. Występują one naturalnie (w znaczących ilościach) w rybach morskich takich jak dorsz, śledź, makrela, tuńczyk, łosoś. Są składnikami morskich wodorostów, orzechów oraz olejów roślinnych.</p></p>
<p>		<p></p>
<p>		</p>
<p></p>
<p></p></p>
<p>	 	  <span class="google_plus_one"><plusone></plusone></span></p>
<p></p>
<p>    	  </div>	</p>
<p>			</p>
<p>			</p>
<p></p>
<p>		</p>
<p></p>
<p></p>
<p></p>
<p>   </p>
<p>		</p>
<p></p>
<p>	 </p>
<p></p>
<p></p>
<p></div></p>