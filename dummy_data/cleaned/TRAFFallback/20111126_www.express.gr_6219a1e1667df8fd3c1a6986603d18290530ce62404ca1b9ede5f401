<p>|</p>
<p>|</p>
<p>Στοιχεία που σοκάρουν, παρουσιάστηκαν σε συζήτηση στο Σπίτι της ΕΕ στην</p>
<p>Λευκωσία αναφορικά με εγκλήματα σεξουαλικής κακοποίησης παιδιών και χρήσης</p>
<p>ιστοσελίδων παιδικής πορνογραφίας, με αφορμή νέους ευρωπαϊκούς κανόνες, που</p>
<p>υιοθετήθηκαν από το Ευρωπαϊκό Κοινοβούλιο στις 27 Οκτωβρίου, που προβλέπουν</p>
<p>αυστηρότερες κυρώσεις για τέτοια αδικήματα.</p>
<p>Ένα στα πέντε παιδιά στην Ευρώπη πέφτουν θύματα σεξουαλικής κακοποίησης, ενώ</p>
<p>150 εκατομμύρια κορίτσια κάτω των 18 ετών έχουν βιώσει κάποια μορφή σεξουαλικής</p>
<p>βίας, σύμφωνα με τον Παγκόσμιο Οργανισμό Υγείας.</p>
<p>Στην Κύπρο, 10% των αγοριών και 10% των κοριτσιών που έλαβαν μέρος σε έρευνα</p>
<p>της Συμβουλευτικής Επιτροπής για την Πρόληψη και Καταπολέμηση της Βίας στην</p>
<p>Οικογένεια, δήλωσαν ότι έχουν υποστεί κάποια μορφή σεξουαλικής βίας.</p>
<p>Το μήνυμα ότι τα θύματα, είτε είναι ανήλικα, είτε ενήλικα, είτε αγόρια, είτε</p>
<p>κορίτσια, πρέπει να σπάσουν τη σιωπή τους, έστειλε η Κύπρια ευρωβουλευτής,</p>
<p>Αντιγόνη Παπαδοπούλου, υπογραμμίζοντας ότι "όσο τα θύματα είναι σιωπηλά,</p>
<p>σίγουρα τα εγκλήματα θα συνεχίσουν". Προβαίνοντας σε ενημέρωση των παρευρισκομένων για τη νέα οδηγία, η</p>
<p>ευρωβουλευτής παρέθεσε στοιχεία σχετικά με την παιδική πορνογραφία: 200 νέες</p>
<p>φωτογραφίες παιδικής πορνογραφίας αναρτούνται καθημερινά στο διαδίκτυο, 3 δισ. ευρώ ετησίως είναι ο τζίρος της παιδικής πορνογραφίας στο διαδίκτυο, 345% είναι</p>
<p>η αύξηση του αριθμού ιστοσελίδων με πορνογραφικό περιεχόμενο όπου</p>
<p>πρωταγωνιστούν ανήλικοι, ακόμα και βρέφη, 150.000 είναι η ημερήσια</p>
<p>επισκεψιμότητα ορισμένων σελίδων τέτοιου περιεχομένου.</p>
<p>Η κ. Παπαδοπούλου χαρακτήρισε τη νέα ευρωπαϊκή οδηγία μεγάλο βήμα προς τα</p>
<p>εμπρός, καθώς θεσπίζει πανευρωπαϊκούς κανόνες και διατάξεις για την πρόληψη</p>
<p>αδικημάτων σεξουαλικής κακοποίησης, σεξουαλικής εκμετάλλευσης παιδιών και</p>
<p>παιδικής πορνογραφίας. Συγκεκριμένα, η νέα οδηγία ορίζει ελάχιστες ποινές για</p>
<p>20 ποινικά αδικήματα και προβλέπει τη διαγραφή ιστοσελίδων παιδικής</p>
<p>πορνογραφίας ή, εφόσον αυτό κριθεί αδύνατο, τη διασφάλιση της φραγής της</p>
<p>πρόσβασης σε αυτές. Η οδηγία συμπεριλαμβάνει νέα αδικήματα όπως ο σεξουαλικός τουρισμός και η</p>
<p>προσέγγιση παιδιού από ενήλικα, μέσω του διαδικτύου, με σκοπό τη σεξουαλική</p>
<p>κακοποίησή του (grooming).</p>
<p>Η νέα οδηγία αναμένεται να εγκριθεί και τυπικά από το Συμβούλιο πριν το τέλος</p>
<p>του τρέχοντος έτους και τα κράτη μέλη θα έχουν στη διάθεσή τους δύο έτη για να</p>
<p>εναρμονίσουν την εθνική νομοθεσία με τη νέα οδηγία. Ως εκ τούτου, τα ανήλικα θύματα θα απολαμβάνουν μεγαλύτερης προστασίας,</p>
<p>εκτεταμένη συνδρομή και υποστήριξη, υπογράμμισε η κ. Παπαδοπούλου. Η βουλευτής του ΑΚΕΛ Στέλλα Μισιαούλη, τάχθηκε υπέρ της δημιουργίας μιας</p>
<p>εθνικής επιτροπής, που θα δημιουργήσει μια στρατηγική προστασίας του παιδιού. Από πλευράς της, η βουλευτής του ΑΚΕΛ Ειρήνη Χαραλαμπίδου, τόνισε ότι "είναι</p>
<p>δική μας υποχρέωση να υπερασπιστούμε τα δικαιώματα των παιδιών". Ανέφερε ότι</p>
<p>πρέπει να αλλάξει η νοοτροπία στην κοινωνία μας, ώστε να ακούγονται αυτοί "που</p>
<p>είναι αδύνατη η φωνούλα τους".</p>
<p>Όπως ανέφερε η Διευθύντρια του Μεσογειακού Ινστιτούτου Μελετών Κοινωνικού</p>
<p>Φύλου, Σουσάνα Παύλου, στην Κύπρο η σεξουαλική κακοποίηση παιδιών εξακολουθεί</p>
<p>να είναι περιτριγυρισμένη από ταμπού. "Ακόμα και όταν οι υποθέσεις έρχονται</p>
<p>στην επιφάνεια, οι καταδίκες είναι σπάνια εξασφαλισμένες και, όταν οι δράστες</p>
<p>έχουν καταδικαστεί, οι ποινές είναι συγκλονιστικά χαμηλές", ανέφερε. Η κ. Παύλου κάλεσε την κυπριακή Κυβέρνηση να επικυρώσει και να εφαρμόσει πλήρως</p>
<p>τη Σύμβαση του Συμβουλίου της Ευρώπης για την Προστασία των Παιδιών από τη</p>
<p>Σεξουαλική Εκμετάλλευση και Κακοποίηση, καθώς και να υπογράψει τη Σύμβαση του</p>
<p>Συμβουλίου της Ευρώπης για την Πρόληψη και Καταπολέμηση της Βίας κατά των</p>
<p>Γυναικών και της Ενδοοικογενειακής Βίας.</p>
<p>Την ανάγκη για προληπτικές δράσεις τόνισε, από πλευράς του, ο Γενικός</p>
<p>Διευθυντής του Κέντρου Πολιτικής της Σύμβασης του ΟΗΕ για τα Δικαιώματα του</p>
<p>Παιδιού και Διευθυντής της Μη Κυβερνητικής Οργάνωσης "Hope for Children",</p>
<p>Joseph Varughese.</p>
<p>Η Κύπρια Επίτροπος Προστασίας Δικαιωμάτων του Παιδιού, Λήδα Κουρσουμπά, τόνισε</p>
<p>ότι πέραν της ψήφισης νόμων, πρέπει να υπάρχει και εγρήγορση στην κοινωνία για</p>
<p>την εφαρμογή τους. Υπέδειξε ότι η Κύπρος θα μπορούσε να είχε λάβει μέτρα, χωρίς</p>
<p>να την υποχρεώσει πρώτα η ΕΕ.</p>